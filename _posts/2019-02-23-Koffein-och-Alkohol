---
layout: post
title:  "Koffein och Alkohol"
categories: [koffein, alkohol, ångest, abstinens]
comments: true
---

*Ansvarsfriskrivning: Följande text är enbart delvis faktabaserad och saknar helt källhänvisningar och består i princip enbart av mina egna empiriska experiment och spekulationer.*

~~Ibland dricker jag kaffe.~~ Från dess att jag var 12-13 år fram till och med för något år sedan har jag druckit kaffe relativt regelbundet. I mitt vuxna arbetsliv, framförallt sedan dess jag jobbar på kontor, har det inte allt för sällan blivit allt för mycket. En vanlig dag, under en period då jag dricker (icke koffeinfritt) kaffe, kan det ofta innebära minst sex och oftast fler koppar kaffe per dag:
1. En kopp på morgonen då jag kommer in till jobbet.
2. En kopp till morgonfikat vid niotiden.
3. Någon kopp i samband med ett eller fler möten under förmiddagen.
4. En kopp efter lunch kring tolvtiden.
5. Någon kopp i samband med ett eller fler möten under eftermiddagen.
6. En kopp till eftermiddagsfikat vid fjortontiden.

~~Ibland drabbas jag av ångest.~~ Från dess att jag började leva i ett arbetsliv med relativt fri tillgång till kaffe har jag under vissa perioder drabbats av ångest, framförallt panikångestattacker - till en början till synes utan särskild anledning. Vid dessa tillfällen drabbas jag av palpitationer (påtaglig hjärtklappning), svettningar, yrsel, tunnelseenden, och inte sällan en mer eller mindre påtaglig övertygelse att jag håller på att avlida. \\
Många av symptomen kan också framkallas av koffein, t.ex. förhöjd puls och svettningar, och det finns många studier som visar på sambanden och kopplingarna mellan hur hjärnan reagerar på hur kroppen fysiskt mår, och vice versa. (Som en liten anekdot kan man t.ex. "lura" sig själv att man är glad genom att (påtvingat) le.) Av den anledningen är jag därför nu övertygad om att koffein förvärrar ångest (möjligtvis till och med att det framkallar eller är orsaken till ångesten (men det är jag inte utbildad nog för att kunna uttala mig om med någon form av auktoritet)).

Hur som helst har jag på grund av detta de senaste åren i perioder avstått helt och hållet från kaffe och till stor del från koffein över huvud taget. (Jag har märkt att jag har lättare att helt avstå från något i stället för att försöka göra det måttligt, det blir antingen inget kaffe alls, eller så ramlar jag av ren slentrian tillbaks till mina 7-8 koppar per dag.)

När jag avstår från kaffe blir jag till en början tröttare än vanligt och somnar tidigare än jag brukar göra. Efter de första veckorna blir jag däremot mer jämnt pigg över dagen, känner mig mindre stressad och har lättare att fokusera. För mig uppenbara fördelar och anledningar att undvika kaffet som i bästa fall ger en viss energitopp strax efter intag men därefter ger fler nackdelar än fördelar. \\
Vad jag nu på senare tid reflekterat över är att kaffet (koffeinet) inte gör att man blir piggare, utan snarare döljer den egentligen tröttheten. När man sedan eventuellt slutar dricka kaffe får man därför ta igen den trötthet man undantryckt under tiden man druckit kaffe; alternativt om man däremot fortsätter dricka kaffe leder det till sympton av sömnbrist (trots skenbar generell pigghet) så som stress, koncentrationssvårigheter, och så vidare. \\
Jag anser alltså att det finns ett samband mellan koffein och trötthet som i sin tur leder till ångest. Den här insikten leder mig vidare till nästa ämne.

Jag anser att det på samma sätt finns ett förhållande mellan alkohol och ångest. \\
Kort sammanfattat så undantrycker man ångest (och hanterar därför inte [ångestkurvan](http://lmgtfy.com/?q=%C3%A5ngestkurvan) så som man borde) när man tar alkohol och i samband med det gör något som vanligtvis skulle gett ångest. Det kan vara saker som att t.ex. sjunga inför andra, prata med någon man vanligtvis inte skulle våga inleda en konversation med, med mera. Senare, vanligtvis "dagen efter" (men det kan även återkomma senare än så), återkommer dock ångesten man inte hanterat och då många gånger värre än vad den skulle varit om man hanterat samma olägenhet i nyktert tillstånd.