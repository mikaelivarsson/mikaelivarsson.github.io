---
layout: post
title:  "Solve for Happy"
categories: [filosofi, glädje, böcker]
comments: true
---

I slutet av förra året gjorde jag något som jag brukar göra varje år, jag blev ett år äldre.
I samband med det får jag, som kanske många andra, förslag från olika företag om hur just de tycker att jag bäst skall göra av med mina surt förvärvade slantar. Ett av de företagen denna gång var [Adlibris](https://www.adlibris.com/se), ett företag som främst nischat sig på att sälja nedskrivna ord.

Det händer, inte allt för sällan, att jag läser böcker. När jag växte upp gick jag ofta, mestadels veckovis, till biblioteket och lånade böcker. I vuxen ålder har jag många gånger i stället inhandlat böcker, inbundna eller pocket - "ta' fyra betala för tre".
Att läsa en bok i fysiskt format har sin charm, men det har också sina nackdelar:
* De är inte alltid helt gratis
* De tar plats där de förvaras
* De tar plats och vikt om man skall ta med sig en eller flera på en resa
* Skall man läsa där det är mörkt krävs det någon form av belysning

Därför gick jag i det här fallet på kommersialismens reklam och inhandlade, till rabatterat pris förstås (det var ju i samband med min födelsedag), en läsplatta - Adlibris [Letto](https://www.adlibris.com/se/produkt/letto-frontlight-31039221?article=P31039221). Trots att den inte har samma "charm" som en fysisk bok så har den vissa fördelar:
* Genom den kan man låna böcker gratis eller få tag på billiga (billigare än att köpa en fysisk bok) att ladda ned
* Den tar lika lite plats där den förvaras oavsett hur många böcker man laddat i den
* Den är smidig att ta med sig på resor
* Den har inbyggd belysning för att kunna läsa även i mörker

Till råga på allt så fick jag kort därefter också, på grund av det första inköpet, ett presentkort från Adlibris, helt utan något krav att först handla för ytterligare en viss summa pengar innan presentkortet kunde användas - det rörde sig alltså inte om någon rabatt utan om en faktiskt värdecheck. Det utnyttjade jag välkommet nog till att inhandla ett antal [e-böcker](https://sv.wikipedia.org/wiki/E-bok).

En av de böcker jag införskaffade i samband med detta var ["Solve for Happy"](http://www.solveforhappy.com/) av Mohammad "Mo" Gawdat. Mo är, i likhet med mig, ingenjör och innehar, till skillnad från mig en [MBA](https://sv.wikipedia.org/wiki/Master_of_Business_Administration); hans yrkestitel är "Chief Business Officer" på det halvhemliga [Google X](https://en.wikipedia.org/wiki/X_(company)) som bland annat arbetar med att ta fram en självkörande bil. Boken, som har undertiteln "Engineer your path to joy", är dedikerad till Mos avlidne (ett faktum som han drar många paralleller till, avseende hur han själv tänkt för att fortsätta må bra, i boken) son Ali och handlar om hur man kan konstruera det för sig för att uppnå glädje. Boken tilltalade mig och jag införskaffade den eftersom:
1. Jag är ingenjör
2. Jag tycker om att vara glad

Boken är på cirka 250 sidor och tar i stora drag upp ett antal koncept om hur man skall tänka eller inte tänka annorlunda för att må bättre. Den tar upp 6 "illusioner", 7 "blinda fläckar" (min egna dåliga översättning av "blind spots") samt 5 "ultimata sanningar".

I stora drag, och framörallt inledningsvis, tyckte jag boken var bra och motiverande... fram tills de avslutande kapitlen där Mo avlägger sin teori om varför det måste finnas en "designer" (för att undvika fenomenet "Gud") som skapat världen. Där försöker han framlägga att evolutionen är orimlig vilket han bland annat gör genom att påstå att det inte är möjligt att vi kan ha skapats av en slump. Ett av hans största argument för det menar han är att det helt enkelt inte är möjligt att vi skapats på den, relativt, korta tid vi gjort jämfört med vad som han påstår är sannolikt. Han jämför tiden från ["Big Bang"](https://sv.wikipedia.org/wiki/Big_Bang) tills nu med tiden som det sannolikt skulle ta för en apa att skriva en enkel mening (något han räknat ut att det skulle ta ofantligt mycket längre tid än vad som hittills funnits). Han baserar sin uträkning bland annat på att det slumpmässigt krävs sex tärningsslag för att få en sexa, något som i sig är ett bisarrt påstående.

Jag, och förmodligen (förhoppningsvis) många fler med mig, vill nog påstå att det inte är så varken evolutionen eller slumpen fungerar. Jag vill påstå att universum är nästintill oändligt eller större än så. Därför kan man anta att det i samband med universums skapande bildades ganska många galaxer och ännu fler solsystem. Jag skulle nog påstå att det skapats så pass många att sannolikheten för att det slumpmässigt skulle skapas så pass många planeter med tillräckliga förutsättningar för att sedan på minst en av dessa skapas vad som senare kom att utvecklas till den jord vi nu lever på inte är särskilt låg.

I och med sina konstiga argument och antaganden i slutet av boken förlorade resten av hans argument kring välmående enligt mig stor trovärdighet. Detta är olyckligt då jag som sagt initialt tyckte boken var motiverande och intressant att läsa.