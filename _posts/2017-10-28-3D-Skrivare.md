---
layout: post
title:  "3D-skrivare"
categories: [3D, 3D-skrivare, friformning, friformsframställning, Anet, Anet A8]
comments: true
---

I några år har jag funderat på, och varit sugen på, att köpa en 3D-skrivare, men jag har aldrig riktigt kunnat motivera ett köp med tanke på att:
1. Jag inte haft något faktiskt behov av att kunna skriva ut plastdetaljer...
2. ...och, för några år sedan kostade en hyfsad 3D-skrivare minst 4-5000 kr.

Hur som helst, i somras var jag och en kollega på studiebesök på [Digital Mechanics](https://digitalmechanics.se/), ett företag i Västerås inriktat på att snabbt ta fram komplexa prototyper; d.v.s. de tillverkar plastdetaljer med hjälp av friformning (3D-utskrifter) i stället för att formspruta i verktyg (vilka tar flera veckor att framställa).
<br>Efter det besöket kände jag återigen att det skulle vara kul att ha en 3D-skrivare, mest för att jag tycker det är roligt att lära sig något där man både får tänka och arbeta praktiskt. Därför började jag kolla vad det fanns att välja på nu för tiden och fann att [GearBest](https://www.gearbest.com/) sålde [Anet A8](https://www.gearbest.com/3d-printers-3d-printer-kits/pp_343643.html) för under 1300 kr inklusive frakt till Sverige från Kina. Anet A8 är en kopia på Prusa i3, en 3D-skrivare som kostar fem gånger så mycket jämfört med just Anet A8. Den säljs som en byggsats men har fått väldigt bra recensioner både i bloggar och på YouTube, och många hävdar att man genom att uppgradera den (vilket man kan göra till stor del genom att själv skriva ut förbättringar) kan få den att framställa modeller lika bra som andra 3D-skrivare som säljs för tiotusentals kronor.
Jag hade fortfarande inget egentligt faktiskt behov av en 3D-skrivare men då de nu fanns att tillgå till en rimlig summa pengar valde jag att beställa ett exemplar samma kväll som jag varit på studiebesöket.

När skrivaren väl kom hem (vilket tog ett antal veckor i och med att den beställdes från Kina) monterade jag ihop den på 3-4 kvällar efter arbetstid. Efter monteringen och höjdjusteringen av värmeplattformen var det dags för en testutskrift. Med skrivaren följde ett minneskort som dels innehöll monteringsanvisningar och dels ett antal testfiler. Jag valde att skriva ut den testfil som helt enkelt hette "Figure.stl", det visade sig vara en byst med texten Shia. Efter lite googlande kom jag dels fram till att det var en modell av "Shia LaBeouf", dels att denna Shia visade sig vara en skådespelare känd från bland annat Transformers-filmerna och nu senast filmen "Borg" om Björn Borg (en världskänd svensk tennisspelare som hade sin karriär mellan 1973-1983 och 1991-1993[^1]). Utskriften fortlöpte, kanske något förvånande, smärtfritt utan större problem. Det enda problemet jag upptäckte var att figuren blev något ojämn i X-led, d.v.s. från sida till sida sett framifrån - efter den första testutskriften löste jag det genom att helt enkelt spänna drivremmen för X-axelns motor.
<br>Min andra testutskrift fick bli en [kalibreringskub](https://www.thingiverse.com/thing:1278865) från [Thingiverse](https://www.thingiverse.com/). Även den gick bra att skriva ut, nu utan större distortion i X-led, och mätte tillräckligt nära 20mm på alla ledder för att jag inte skulle bemöda mig att kalibrera skrivaren ytterligare.
<br>Efter mina första utskrifter som egentligen mer var avsedda för att kontrollera funktionen gav jag mig på att skriva ut en ny luftriktare (eller fläktkanal eller vad nu det engelska "fan duct" kan tänkas översättas till på svenska), även den från Thingiverse: [Semi-Circular Anet A8 Fan duct](https://www.thingiverse.com/thing:1954001). För att förklara hur det gick att skriva ut luftriktaren behöver jag först berätta att man skriver ut på en värmebädd (d.v.s. själva utskriftsytan) på vilken man har maskeringstejp, som är till för att det första plastlagret skall fästa mot tejpen och inte fastna på själva värmebädden. Efter att mina första utskrifter suttit fast väldigt hårt hade tejpen släppt på vissa ställen på mitten av värmebädden då jag tog bort utskrifterna från bädden, därför valde jag att skriva ut luftriktaren närmare bäddens kant. Dock så märkte jag efter att ha skrivit ut ca 30% (på skrivarens display syns hur mycket som skrivits ut av aktuellt objekt) att plasten släppte från utskriftsytan och jag fick lov att avbryta utskriften. Efter att ha utfört så kallad "bed leveling", alltså justerat värmebäddens avstånd till munstycket i alla dess fyra hörn, gick det bättre.

Nedan ser ni delar av skrivaren tillsammans med mina tre första utskrifter, Shia, kuben och luftriktaren.
![Picture of my first 3D prints]({{ "/assets/aneta8_first_prints.jpg" | absolute_url }})

Här hade jag egentligen tänkt avsluta min första bloggpost om min nyinförskaffade 3D-skrivare, men medans jag skrev bestämde jag mig för att jag ville ha en bättre lösning på värmebädden i stället för att använda maskeringstejp att skriva ut på. Jag har, redan sedan innan jag fick hem skrivaren, kollat runt på hur andra uppgraderat sina Anet A8. En vanlig lösning för utskriftsytan är att använda en glasskiva att skriva ut på, eventuellt tillsammans med hårspray för att få bättre vidhäftning mellan glasskivan och det första lagret i en utskrift. Jag hittade dock inga glasskivor till, för mig, tillräckligt bra kostnad eller som fanns att köpa direkt i Västerås. Därför åkte jag i stället till Biltema och köpte en glasskärare samt en förpackning med pappersklämmor, sedan till Ikea för att köpa ett fyrpack av deras spegel [LOTS](http://www.ikea.com/se/sv/catalog/products/39151700/). Därefter skar jag ut en spegel till rätt dimensioner och monterade på värmebädden med hjälp av fyra stycken pappersklämmor.
<br>Den första utskriften på min nya utskriftsyta fick bli en knopp till den skruv som man pressar ner för att byta filament (den plasttråd som används för utskrifterna). Det första försöket blev ett misslyckande då den lossnade efter en liten stund, jag trodde först att jag kanske skulle behöva köpa hårspray (vilket rekommenderas av många) för bättre vidhäftning, men efter att ha höjt temperaturen på värmebädden fäste plasten bättre.
<br>Jag har i nuläget inga fler bilder på vad jag skrivit ut eller modifierat på skrivaren, men den som väntar på något gott väntar alltid för länge. Därmed avslutas detta inlägg, må gott.

[^1]: <https://sv.wikipedia.org/wiki/Bj%C3%B6rn_Borg>