---
layout: post
title:  "Pärleporten"
categories: [svenska, books, böcker]
comments: true
---

Ibland löptränar jag. Ännu mer sällan än jag löptränar deltar jag i löplopp. I fjol vid den här tiden, närmare bestämt den 30 September 2017, deltog jag i det första av de två lopp som jag hittills ställt upp i i vuxen ålder; Härnö Trail - ett halvmaratonlopp, i Härnösand, på 20,8 km varav 840 höjdmeter. Det var jobbigt, väldigt jobbigt, men det är inte av den anledningen jag skriver det här inlägget.

I samband med Härnö Trail övernattade jag hos en härjedalsk, ursprungligen vän till en vän, numera rent utav god kamrat i sig. Efter loppet firade vi (bedriften att ta sig genom loppet) med bland annat pizza (om jag inte minns helt fel) och öl. Mot kvällen urartade firandet till en väldigt lugn hemmafest till vilken fler ångermanländska personer sökte sig. Därav följde att jag stiftade en, relativt flyktig men ändock, bekantskap med en åldersneutral vegansk fotograf, skribent, synthpopartist, m.fl. (jag har förmodligen utelämnat ett flertal mer eller mindre viktiga yrkestitlar/sysselsättningar) nämligen [Maria-Therese Sommar](http://www.afiori.com).

I början på augusti i år släppte hon sin debutroman [Pärleporten](https://www.parleporten.info) som e-bok och ljudbok. Jag har ingen erfarenhet av ljudböcker, och har inga planer på att införskaffa mig någon sådan, men inte allt för lång tid efter släppet bestämde jag mig för att införskaffa e-boken vilken jag läste ut mer eller mindre omgående i samband med årets sommarsemester.

Pärleporten handlar (vilket går att läsa på dess hemsida [pärleporten.se](https://www.parleporten.info) (ja med "ä")) om Asta, 83 år, som precis slagit ihjäl en man; och hennes äventyr som konsekvens av dråpet/mordet (läs eller lyssna på boken för att bilda din egen uppfattning om huruvida avlidandet var det ena eller det andra eller något helt annat).
För att kunna avsluta med goda (välförtjänta) vitsord vill jag inleda med ett fåtal invändningar kring språkbruket i den annars fantastiska romanen. Jag ogillar stavningsvarianten "flört" av den annars så förträffliga stavningen "flirt" (i avseendet att lite försynt ge en kärleksförklaring). Möjligtvis är användningen av den modernare stavningen ett försök till att göra sig förstådd bland yngre läsare (vilka man dock kan tycka borde var än mer anglifierade än medelåldersläsaren), men för min del hade det gärna fått stavats så som det engelska låneord det är. En annan sak som jag ogillar, och som till viss del förekommer i boken (dock i begränsad utsträckning) är ofullständiga meningar. Jag anser att en mening skall bära sig själv och med det menar jag att betydelsen och syftningen med meningen mer eller mindre skall vara självklar bara genom att läsa just den. Att få en mening självbärande kan man åstadkomma genom att använda sig t.ex. av bindeord eller kommatering. (Ok, jag inser nu när jag skriver detta att jag kanske inte lever som jag lär, den förra meningen fick jag skriva om för att uppfylla det tidigare påståendet.) Med det vill jag ha sagt att jag helt enkelt inte finner det helt estetiskt tilltalande med meningar så som "Att bara gå bort och lämna allt." (vilket är ett citat ur just Pärleporten). De kan förvisso vara estetiskt tilltalande i poesi och lyrik, men i en roman vill jag att det skall vara lättläst, och enkelt för mig som läsare att hänga med i det som skrivs. Jag är själv ingen expert på det svenska språket och inget mer än en självutnämnd förståsigpåare med åsikter, dessutom har jag insett att Maria-Therese tidigare varit anställd som svensklärare och boken har förstått genomgått ett flertal refuseringar, men det här är min sida så jag skriver vad jag vill. :-)

I det stora hela är Pärleporten fantastiskt lättläst. Det är nästan så att den skulle vara skriven för barn eller ungdomar, undantaget kärleksscener och (redan nämnda) avlivanden. Man kastas också in i den omgående och behöver inte ta sig genom en jobbig inledning innan man börjar uppskatta boken, något som inte är allt för ovanligt i andra böcker jag läst. (Eller snarare i böcker jag börjat läsa och inte slutfört, "Sagan om ringen" till exempel.) Asta, som person, är väldigt lätt att uppskatta och att relatera till. Trots att hon kanske egentligen, rent objektivt och taget ur sitt sammanhang, borde vara en av de sista man vill sympatisera med (hon är ju trots allt med om att ta livet av en annan människa i ett tidigt skede av boken), fick i alla fall jag känslan av att jag skulle handlat på samma sätt i de situationer hon utsätts (och utsätter sig) för. Rakt igenom är det en väldigt bra och trevlig bok som man gärna streckläser och som man i slutändan önskat att den varit längre (vilket jag tycker är ett av de bättre betyg man kan ge på en bok i allmänhet). Jag är inte en sådan som har lätt för att skratta när jag läser men jag kan tänka mig att sådana som har det även uppskattar Pärleporten då jag misstänker att den har en hel del humor i sig. Jag är, möjligtvis en av få, som inte uppfattade Fredrik Backmans "En man som heter Ove" som en humoristisk bok, jag hyste snarare medkänsla för just Ove. Men uppskattar man den eller liknande böcker är jag övertygad om att man även tycker om Pärleporten.